গত ষোল বছরে হাসিনার দুঃশাসন ও গণহত্যা যেমন গোপালগঞ্জ থেকে বাকি বাংলাদেশের আলাদা হয়ে যাওয়াকে জাস্টিফাই করে না, ইয়াহিয়া-টিক্কা খানের গণহত্যার কারণেও তেমন মুক্তিযুদ্ধকেই একমাত্র সমাধান হিসেবে তখনকার ইসলামপন্থীরা মেনে নিতে পারে নি। এর সমাধান ছিলো ইয়াহিয়া খানের হাত থেকে ক্ষমতা কেড়ে নিয়ে নির্বাচিত শেখ মুজিবের হাতে তুলে দেওয়া এবং গণহত্যায় জড়িতদের বিচারের সম্মুখীন করে শাস্তি নিশ্চিত করা। 
 
১৯৭১ সালের ৭ ডিসেম্বর ইয়াহিয়া খান পাকিস্তানের প্রধানমন্ত্রী বানান নুরুল আমিনকে। নুরুল আমীন ছিলেন ব্রাহ্মণবাড়িয়ার মানুষ, পুরো দস্তুর বাঙালি। ১৩ দিন পাকিস্তানের প্রধানমন্ত্রী ছিলেন তিনি। বাংলাদেশের অভ্যুদয়ের পরে যখন ইয়াহিয়া খান প্রেসিডেন্ট পদ থেকে পদত্যাগ করতে বাধ্য হন, তখন নুরুল আমীন হন পাকিস্তানের ইতিহাসের একমাত্র ভাইস প্রেসিডেন্ট। তখন থেকে ১৯৭৩ সালের ১৪ আগস্ট পাকিস্তানের নতুন সংবিধান হওয়ার আগ পর্যন্ত নুরুল আমীন ভাইস প্রেসিডেন্ট ছিলেন। ৭১ এর আগে থেকেই ৭৫ সাল পর্যন্ত পাকিস্তানের প্রধান বিচারপতিও ছিলেন বাঙালি হামুদুর রহমান।
 
বাংলাদেশের স্বাধীনতার পূর্ব পর্যন্ত পাকিস্তানের ২৪ বছরে যে আট জন প্রধানমন্ত্রী ছিলো তার চারজনই ছিলো সোহরাওয়ার্দী, খাজা নাজিমুদ্দিনের মতো বাঙালিরা। এমনকি আইয়ুব খানের সময়ে, বা তার আগে পরেও পূর্বপাকিস্তানের গভর্নরেরা প্রায় সব সময়ই আব্দুল মোনেম খানের মতো বাঙালিরাই ছিলো। পূর্ব পাকিস্তানের মুখ্যমন্ত্রীরাও যে শেরে বাংলা ফজলুল হক, নুরুল আমিন, আতাউর রহমান খানের মতো বাঙালিই ছিলো তা বলা বাহুল্য। এদের মধ্যে অনেকেই ক্ষমতাচ্যুত হয়েছেন, পশ্চিম পাকিস্তানিরাও হয়েছে। সেটা বাঙালি হওয়ার জন্য না বরং স্রেফ গেইম অফ থ্রোন্সের কারণে।
 
পাকিস্তানের প্রথম প্রধানমন্ত্রী লিয়াকত আলী খান ১৯৪৮ সালে বৃটিশদের শোষণে পিছিয়ে পড়া বাঙালিদের জন্য চাকুরিতে ৪২% কোটা বরাদ্দ করে দিয়েছিলেন। পাকিস্তান গণপরিষদের মোট ৩১৩ আসনের ১৬৯ আসনই পূর্ব বাংলায় (পূর্ব পাকিস্তানে) ছিলো, যেখানে পশ্চিম পাকিস্তানের বাকি সব প্রোভিন্স মিলে ছিলো ১৪৪ টা আসন। অর্থাৎ কোনো দল শুধু পূর্ব পাকিস্তানে ১৫২ টা আসন জিতলেই সে সমস্ত পাকিস্তানের সিংহাসনের দাবীদার হতে পারতো, যেটা ১৯৭০ এর নির্বাচনে আওয়ামী লীগের ক্ষেত্রেই হয়েছিলো।
 
মুক্তিযুদ্ধের প্রচলিত বয়ানে যেভাবে বাঙালির উপরে পশ্চিম পাকিস্তানিরা গণহত্যা ও শোষন চালিয়েছিলো বলে দুই জাতিকে মুখোমুখি দাড় করানো হয় এটা পুরোপুরি অসত্য। ৭১ এর গণহত্যা হয়েছিলো আগরতলা ষড়যন্ত্রের পরিণাম এবং ৭০ এর নির্বাচনের পরে শেখ মুজিবের হাতে ইয়াহিয়া-ভুট্টো ক্ষমতা হস্তান্তর না করায়। এখানে পাকিস্তানি-বাঙালি জাতিগত দ্বন্দ্ব মূল বিষয় হলে নুরুল আমিনকে কখনো এত ক্রিটিকাল সময়ে প্রধানমন্ত্রীর মতো পদে বসানো হতো না।

মুক্তিযুদ্ধের সূত্রপাত রাজনৈতিক সংঘাত ও ইয়াহিয়া-ভুট্টোর হঠকারিতা থেকে শুরু হওয়ার কারণে পাকিস্তান থেকে আলাদা হয়ে যাওয়ার আহবানকে তৎকালীন ইসলামপন্থীরা সন্দেহের চোখে দেখে (ভারতের সহায়তায় আগরতলা ষড়যন্ত্রের ধারাবাহিকতা) এর বিরোধিতা করেছে। আওয়ামিলীগ যদি ইয়াহিয়া খানের পদত্যাগের দাবীতে যুদ্ধ করতো, ৬৯ এর আইয়ুব বিরোধী গণঅভ্যুত্থানের মতো তাতেও ইসলামপন্থী সহ সকল মানুষের অংশগ্রহণ থাকতো বলেই ধারণা করি।

- তানজিল রহমান
